---
# SPDX-License-Identifier: CC0-1.0
# SPDX-FileCopyrightText: Standaard voor Publieke Code, https://www.standaardvoorpubliekecode.nl/
translation-title: Nederlandse vertaling van de Standaard voor Publieke Code
---

# Voorwoord bij de Nederlandse vertaling

Beste lezer,

Voor je ligt de eerste Nederlandse vertaling van de Standard for Public Code, oftewel de Standaard voor Publieke Code. De Standard for Public Code is ontwikkeld door de Foundation for Public Code, recent omgezet in een community-gedreven project en wordt op verschillende plekken in Nederland al gebruikt in opensource projecten. Met deze Nederlandse versie hopen we opensourcewerken laagdrempeliger en breder toegankelijk te maken binnen publieke organisaties en daarbuiten.

De Standaard voor Publieke Code is een set criteria die publieke organisaties ondersteunt bij het samen ontwikkelen en onderhouden van software en bijbehorend beleid. Het is een leidraad voor publieke organisaties die willen samenwerken aan open source-oplossingen met soortgelijke organisaties elders. De Standaard voor Publieke Code ondersteunt het in samenwerking ontwikkelen van codebases die bruikbaar, open, leesbaar, verantwoordbaar, toegankelijk en duurzaam zijn. Het is bedoeld om toepasbaar te zijn op codebases voor alle overheidsniveaus - van supranationaal tot gemeentelijk.

Het bevat adviezen voor beleidsmakers, managers, ontwikkelaars en ontwerpers, en leveranciers die opensource (gaan) werken. Dat doen ze samen, want code is niet iets dat je kunt wegstoppen in een IT-team - je moet er ook binnen je organisatie voor samenwerken. Doe je dat goed, leg je eigenlijk al een stevige basis voor de samenwerking met het veld buiten: de community van gebruikers, onafhankelijke experts, samenwerkingspartners en andere stakeholders.

Naast deze doelgroepen is het document ook zeer geschikt voor bestuurders, projectleiders, inkopers, Open Source Program Officers (OSPO's) en IT-bedrijven die zich willen bekwamen in het inkopen, ontwikkelen of beoordelen van publieke code.

De komende tijd zal het document worden beheerd door Stichting Code for NL. Wat is het dan fijn dat er een Standaard bestaat, waarin kennis is opgeschreven en daarmee gestandaardiseerd. De Standaard is geen document dat dé standaard van alle standaarden probeert te zijn. Het document is een permanente work-in-progress. Het is een uitnodiging aan de opensource-community om de eigen kennis niet alleen mondeling, maar juist ook schriftelijk met elkaar te delen. Precies zoals de opensource-gedachte, die onder andere draait om samenwerking en efficiëntie. Dus bekijk, kopieer, pas aan en deel. Doe voorstellen voor verbeteringen en maak toevoegingen - kijk daarvoor op www.standaardvoorpubliekecode.nl. Goede ideeën hergebruiken maakt de wereld een beetje mooier!

De Standard for Public Code was er niet geweest zonder de Foundation for Public Code en alle bijdragen uit de Nederlandse en internationale opensource-community: een grote en informeel georganiseerde groep mensen, die actief kennis opdoen en uitwisselen over open source en de organisatie daarvan, bijvoorbeeld op congressen, op fora en rondom code bases.

Deze eerste Nederlandse vertaling is ontstaan met ondersteuning van Platform Opensourcewerken, opgericht door het Ministerie van Binnenlandse Zaken en Koninkrijksrelaties. Met deze vertaling wil Platform Opensourcewerken een impuls geven aan een actieve (gebruikers)community rondom de Standaard voor Publieke Code in Nederland.

Met deze Standaard voor Publieke Code is deze kennis voortaan ook beschikbaar in het Nederlands. Daarmee volgen we andere communities die een eigen vertaling maakten, zoals Denemarken, Spanje en Taiwan. De vertaling en inhoudelijke feedback brengen we terug naar de originele (upstream) Standard for Public Code-community. Daarmee dragen we vanuit Nederland ons steentje bij aan het wereldwijd opensource ontwikkelen. En aan het opensourcewerken in Nederland natuurlijk.

Beste beleidsmakers, managers, developers, designers, bestuurders, projectleiders, inkopers, OSPO's en IT-bedrijven, gebruik deze standaard als inspiratie en leidraad voor het bouwen aan de juiste organisatiecultuur, haal er teksten uit voor je aanbestedingsdocument, verwerk het in checklists, of verspreid het onder collega's die meer willen weten over opensourcewerken. En het belangrijkste: ga met elkaar in gesprek en deel je eigen lessen ook terug met de community. Want dát is opensourcewerken.

Met open groeten,

Eva van Sloten, namens redactie Opensourcewerken

Johan Groenen, namens Stichting Code for NL

December 2024
